---
layout: post
title:  "Adaptivs klimatresa"
author: Måns Sandström
---

# Behövs Adaptiv fortfarande?

Adaptiv fyllde 15 år i år. Man kan se det som att vi har haft 15 år på oss att se till att vi inte behövs längre. Lära våra kunder allt vi kan. Även de verksamheter som inte jobbat med oss har haft 15 år på sig att mogna till den grad att de inte känner behov av att nyttja våra tjänster. Emellertid ser vi fortfarande stor efterfrågan på våra tjänster. Även från företag som genomsyras av inflytandet från kunniga och erfarna individer. Man kan fråga sig varför det ser ut så?


> Mjukvaruutveckling är svårt. Det finns mörka krafter inom utvecklingen av mjukvara som påverkar alla oss som försöker skapa värde genom att utveckla mjukvaruprodukter. 

Där vi vill se vidvinkliga perspektiv lockar ofta ett fokuserat tunnelseende. Låt oss se på några exempel.

### Följ varföret
Det verkliga problemet döljs ofta av en föreslagen lösning, exempelvis “Dålig lönsamhet” omformuleras till “utveckla en bättre webbshop”. 

Vi kan välja att bara följa med, låta oss ledas av “beställningen”, eller så kan vi försöka engagera oss i vilka bakomliggande rädslor, frågor eller antaganden som gjorde att vi just blev ombedda att “utveckla en bättre webbshop”?

### Följ värdet

Vi ser tid som kostnad och lägger stor vikt vid att skynda oss genom utvecklingen, ungefär som att tiden efter en leverans är gratis i jämförelse. Tidseffektiviteten anses viktigare än att vi löser själva problemet. Här kan vi låta oss sköljas med i den stressen eller lyfta blicken och fundera på om det är lika bråttom med allt? Varför mäter vi kostnad på det här viset? Kan vi istället försöka skapa så mycket värde som möjligt? Kan vi mäta det?

### Så mycket mer än funktioner

Mjukvara karaktäriseras av sina funktioner och alla ytterligare funktioner vi levererar ses som ett värdeskapande. Här kan vi låta oss ledas att tro att nästa funktion alltid är vår högsta prioritet, men om vi höjer blicken ser vi att upplevelsen av kvaliteten påverkas av tillgängligheten, möjligheterna till övervakning, säkerheten och prestandan i funktionerna.

### Lärandet sker av varandra

Hur vi samarbetar ger förutsättningarna för lärandet, hur stor insyn i andra kompetensers utmaningar tillskansar vi oss? Om vi bara låter oss ledas av mörka krafter hamnar vi i ett introvert lärande och organisera oss efter huvudsyssla, men om vi orkar stå emot det kan vi intressera oss för det som sker utanför vårt eget skrå och börja lösa problemen tillsammans samtidigt som lärandet och förståelsen för hela organisationen breddas. 

### En underutnyttjad syn

En holistisk syn på att utveckla mjukvara är underutnyttjad, dels för att den uppfattas som dyr och komplex, men även för att vi saknar de som väljer att ta det obekväma beslutet att ställa sig i vägen för det leveranståg som försöker rusa genom dagens organisationer.

Där har vi fortfarande en funktion att fylla. Att hjälpa team och organisationer att komma tillrätta med en kultur så fokuserad på nästa leverans att den hindrar oss från att höja blicken och fundera på hur vi vill arbeta med utvecklingen av mjukvara framgent.
