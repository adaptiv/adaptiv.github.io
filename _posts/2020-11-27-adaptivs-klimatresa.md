---
layout: post
title:  "Adaptivs klimatresa"
author: Joakim Manding Holm
---

# Adaptivs klimatresa

Hej Adaptivvän!

Det var länge sen vi skrev något. Vi har varit upptagna, inte bara med konsultuppdrag under en pandemi, utan faktiskt med klimatarbete.

Vi skrev vår första miljöpolicy redan 2010 och har klimatkompenserat lika länge. Men när klimatkrisen allt mer gör sig påmind har vi gradvis insett att vi kan göra mycket mer. Måste göra mycket mer!

Man kan tycka att det är meningslöst. Adaptiv är ju ett pytteföretag! Vi har inga läckande kemifabriker, inga lastbilsflottor eller frequent flyer miles. Inte kan väl vi göra någon skillnad?

Nej, det stämmer att som konsulter som mest cyklar och åker kommunalt är Adaptivs klimatavtryck redan jämförelsevis litet, men många bäckar små. Alla behöver hjälpa till och göra sin del. Och kanske kan vi hjälpa andra, till exempel våra kunder, att reducera sina utsläpp av växthusgaser?

Ska vi vara riktigt ärliga kanske vi främst gör detta för oss själva. För ju mer vi lär oss om hur vi människor förstör vår planet desto mer nedslagna blir vi. Men… nu har vi en plan! Och då känns det faktiskt lite bättre.

Allt material som vi skapar och de lärdomar som vi gör längs vägen kommer vi dela med oss av. Vill du följa våra framgångar och bakslag så sök på #AdaptivsKlimatresa.
