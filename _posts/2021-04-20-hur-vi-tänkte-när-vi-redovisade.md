---
layout: post
title:  "Hur vi tänkte när vi klimatredovisade"
author: Joakim Manding Holm
---

# Hur vi tänkte när vi klimatredovisade

## Scope 1

Om vi börjar med direkta utsläpp. En av oss leasar en förmånsbil (en diesel) via Adaptiv och även får en liten bilbonus så den hamnar här. Även fast den körs 100 % privat valde vi att ta upp både tillverkning och körning i vår redovisning, eftersom vi möjliggjort den. Utsläpp från tillverkning delades på per år av förväntad livslängd.

## Scope 2

El och värme var lite knepigt eftersom vi inte sitter på samma kontor varje dag och bara ses på vårt eget kontor på fredagar. Vårt eget kontor ligger på Södermalm så vi har fjärrvärme. Där kunde vi helt enkelt ange storleken på det rum vi hyr och så tog verktyget hand om resten. Vi angav heltid, eftersom rummet är uppvärmt oavsett om vi är där eller inte.

För elektricitet tog vi en procentuell del av kontorshotellets total. Kontorshotellet hade inte det bästa miljövalet och kunde inte heller ordna ett elcertifikat som bevisar elens ursprung så här har vi en framtida möjlighet att påverka. För tid som vi är på uppdrag valde vi 80 % av typisk elförbrukning för en kontorsanställd, enligt schablon.

## Scope 3

Då återstår bara utsläpp som vi orsakar i värdekedjan.

Datorer är ett dilemma för oss och liknande bolag. Vår laptop är ju vårt viktigaste arbetsverktyg. Ett verktyg man använder 6-8 timmar om dagen måste vara av hög kvalitet. Samtidigt skapar ju tillverkningen av datorerna både utsläpp och miljöpåverkan. En del av metallerna som utvinns ju i gruvdrift med stor ekologisk påverkan. Vi har inte haft någon tydlig regel utan köpt en ny arbetsdator vid behov, men uppskattningsvis vartannat år. Vi redovisade samtliga kvitton för inköp av större elektronisk utrustning.

Vi valde att utesluta mat och dryck denna gång, vilket inte ZM tror har någon större påverkan.

Vi använder ju inte så många underleverantörer så vi har inte börjat arbeta med dem ännu. Eftersom vi använder hel del digitala tjänster valde vi att ta med dem också. Vi valde ut en handfull som vi använder flitigt. Där ingår till exempel GSuite, Slack, DropBox. Vi kontaktade alla dessa och några till. Vi fick artiga men negativa svar tillbaka. Det är alltså svårt att få ut information från de största IT-leverantörerna på vilket klimatavtryck ditt engagemang hos dem orsakar. De vet helt enkelt inte. Här fick vi hjälp av ZM att uppskatta energiåtgången.

För pendling fick vi gå igenom de uppdrag vi haft och hur vi tog oss till dem. För att bedöma cykelavstånd använde vi Google Maps. För resor med tunnelbana använde vi [Wikipedias sida för avstånd mellan tunnelbanestationer](https://sv.wikipedia.org/wiki/Lista_%C3%B6ver_tunnelbanestationer_i_Stockholm).

För tjänsteresor ingår alla resor med flyg, tåg, taxi samt hotellnätter. Alla våra kunders kontor ligger i stockholmsområdet så det rörde sig om några tjänsteresor som vi hade gjort inom uppdragen samt några konferensresor ut i Europa. Vi använde våra kvitton för att hitta dessa resor. Antal kilometer med flyg och tåg hittade vi genom att ta avståndet mellan städerna via Google Maps. För taxi står oftast körsträcka på kvittot. För hotell handlar det om att räkna hotellnätter och i vilken stad. Staden är viktigt eftersom elmixen ser olika ut på olika ställen. Vi hade ganska många hotellnätter 2019 då vi firade 10 år det året och bjöd våra närmaste vänner att sova över på en konferensanläggning på Ingarö.
